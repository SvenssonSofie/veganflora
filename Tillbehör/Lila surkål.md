# Lila surkål

5 dl

 - 200 g rödbetor, rivna (kan bytas mot morötter)
 - 300 g rödkål
 - ½ litet äpple
 - ½ tsk kumminfrön
 - 1 tsk fänkålsfrön
 - 1 tsk korianderfrön
 - 2 tsk jodfritt havssalt

Lägg rödbeta eller morot i en rymlig bunke tillsammans med rödkål och äpple. Tillsätt frön och salt och massera in dem i grönsakerna tills de börjar vätska sig; krossa då grönsakerna med händerna eller ett trubbigt föremål, till exempel en mortelstöt eller skaftet på en brödkavel. Packa blandningen i en steriliserad glasburk med gummiring och bygellås, men lämna 2 centimeters utrymme högst upp så att kålen kan bubbla och skumma. Tänk på att surkålen lever! Du måste trycka ner grönsakerna ordentligt så att de är helt nedsänkta i vätskan. Du kan lägga en tyngd för att hålla dem nere (en stor platt sten som kokats fungerar bra, eller en bit av rödkålens mittstock). Låt surkålen stå i rumstemperatur i upp till 3 veckor men minst 3 dagar. Ju längre tid den fermenteras, desto surare och mer särpräglad blir smaken. Kontrollera och smaka på surkålen regelbundet. Öppna burken varje dag de första två, tre dagarna för att släppa ut koldioxid och kontrollera att grönsakerna är helt nedsänkta i vätskan. Fortsätt att kontrollera surkålen regelbundet, tryck ner grönsakerna om det behövs. Om den börjar torka kan du blanda ½ tsk jodfritt havssalt med 1 dl filtrerat vatten och fylla på i burken. Bli inte orolig om det bildas jäst på surkålens yta, den kan du bara skrapa bort. När du vill äta surkålen tar du bort det översta lagret grönsaker om det har blivit missfärgat. Surkålen håller flera månader i kylskåpet.

Det är viktigt att använda filtererat vatten eftersom kloret då har försvunnit. Klor dödar bakterierna som behövs till fermenteringen. Använd alltid jodfritt salt eftersom jod dödar bakterierna.
